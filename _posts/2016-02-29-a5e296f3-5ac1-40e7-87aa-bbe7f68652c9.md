---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-03-01T20:12:21.435Z'
dateModified: '2016-03-01T20:11:51.825Z'
title: 'Ar pastebėjote, kad visi svarbūs žodžiai prasideda raide "m"?'
author: []
sourcePath: _posts/2016-02-29-a5e296f3-5ac1-40e7-87aa-bbe7f68652c9.md
published: true
authors: []
publisher:
  name: null
  domain: null
  url: null
  favicon: null
url: a5e296f3-5ac1-40e7-87aa-bbe7f68652c9/index.html
_type: Article

---
![](https://s3-us-west-2.amazonaws.com/the-grid-img/p/1fbff75af2bde070a2a2d6d6a62b08f0ff7a27cc.jpg)

# Ar pastebėjote, kad visi svarbūs žodžiai prasideda raide "m"?

## Mama. Meilė. Mudvi. Mudu. Mes. Mokslas. Malda. Malonė. Moteris. 

Moterys. . . Toks daugiaprasmis ir visa savyje talpinantis žodis. Kaip ir pati moteris. Juk mumyse telpa viskas:

Mes esame mamos. Amžinai jaučiamės įsipareigojusios savo, o jei neturime savų, tai giminaičių, pažįstamų, draugų ir kaimynų vaikams. Įsipareigojusios ir už juos atsakingos, dėl jų besijaudinančios ir nerimaujančios. Trokštančios jiems padėti ir apsaugoti, o kartais, jei tik gyvenimo ir gamtos dėsniai leistų, netgi pasiruošusios už juos nugyventi gyvenimą.

Mes esame dukros. Amžinai susirūpinusios savo Tėvų sveikata, gerove, poilsiu, nuotaikomis. Amžinai nuvargintos savo pastangų įtikti senstelėjusiems Tėvams taip, kad jie vis dar jaustųsi laimingi ir jaunatviški. Lyg būtumėme stebukladarės, kurių galioje tai padaryti. Ir nors suvokiame, kad tai ne mūsų galioje, vis tiek tai darome -- šypsomės jiems ir dėkojame, atsiprašome ir apkabiname, o nuovargio ar giliai užkišto neįvertinimo nuoskaudą išliejame tik tada, kai jie nemato.

Mes esame žmonos. Jei ne savo vyro, tai bent svajonių princo. Trokštame būti ta vienintele ir nepakartojama. Ta žavinga ir kerinčia. Paslaptinga ir gundančia. Tiesiog ta pačia pačiausia, na tokia, nuo kurios vyras negalėtų atitraukti nei akių, nei rankų. Mes norime būti gražios, grakščios, subtilios, elegantiškos, išprususios, apsiskaičiusios, išmintingos, kūrybiškos, skoningos, rafinuotos ir visokios tokios, kokios yra tos vienintelės ir nepakartojamos mylimosios.

Mes esame šeimininkės namų židinio -- nesvarbu, kur jį randame. Mes stengiamės, kad jis būtų pats patikimiausias, taikingiausias, šilčiausias. Kad prie jo tuo pačiu būtų ir erdvu, ir glaudu. Kad jis kvepėtų jaukumu, gebančiu pritraukti visus mūsų artimuosius ir visus padaryti tokiais savais ir vienas kitam reikalingais.

Mes esame darbuotojos -- ar vadovaujame, ar dirbame kitiems, mums gal nėra taip svarbu. Svarbiausia -- kaip mes dirbame. Nes mes dirbame puikiai, greitai, kruopščiai, sąžiningai. Nes jei dirbtumėme kitaip, mes jaustumėmės mažiau moterimis. Juk viskas turi būti padaroma taip tobulai, kokiomis mes pačios siekime būti, tiesa?

Mes esame moterys. Užsikrovusios ant savo pečių viso pasaulio rūpesčius, pareigas, atsakomybes, jaučiančios privalančiomis KAŽKĄ daryti, kai kiti nuleidžia rankas, jautrios ir palūžtančios, kai kiti iš mūsų ima tikėtis dar daugiau. Juk daugiau nebeturime. . . . Juk atiduodame visą save. . . . Ir tada verkiame, skundžiamės, pykstame. . . . Ir tada sakome, kad mūsų nevertina, nesupranta, neužjaučia, nemyli. Ir imame dar labiau stengtis: sakome, na, sukaupsiu jėgas, na, dar pasistengsiu ir aplinkui visi bus labai laimingi. Tik, štai, krūtinėje ima kažkas kauptis. . . . Kažkas, turintis ilgesio prieskonį. Tokį gilų reiklaus ilgesio šauksmą. Juk mes instinktyviai žinome, kad taip daugiau nebegalime. Ir imame ieškoti kitų moterų. Imame kelti akis ir dairytis, ar kurios kitos žvilgsnyje sutiksime tą taip gerai pažįstamą ilgesį. Nes mums reikia vėl tapti tiesiog moterimis

- niekam nieko neskolingomis.

- niekam nieko neįsipareigojusiomis.

- niekam nieko neprivalančiomis.

- niekam nieko neturinčiomis padaryti.

Laisvos. Nepriklausomos. Kuriančios. Galinčios. Išmintingos. Gundančios. Kerinčios. Paslaptingos.

Susigrąžinusios savo moteriškų protėvių visą turimą galią -- galingos, nes už mūsų stovi visos Žemės motinos. Susigrąžinusios visą Dangaus ramybę

- juk už mūsų stovi visos kitos Žemės TIESIOG moterys.

Kaip gera tiesiog būti. Ačiū, moterys, kad padėjote man vėl grįžti į tas amžinas moteriškumo įsčias, tą patogią, natūralią be jokių pastangų esančią savaime būtį. Ačiū ir nepaleiskime viena kitos rankų ir akių, kad nepamirštumėme -- mes LAISVOS ir niekam nieko neprivalome. . . .

Čia buvo vieta, kur atsivėrė mūsų moteriškumas.

Su gilia pagarba ir žemai nulenkdama galvą prieš šią nuostabią būtį.

JŪRATĖ, 2015 m. stovykla